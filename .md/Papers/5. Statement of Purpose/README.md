
https://www.facebook.com/share/p/1MCAHaRuyF/


<img width="1500" height="1013" alt="image" src="https://github.com/user-attachments/assets/c8ebfb34-2ad6-4f91-b64d-f47bc519e2af" />


# Statement of Purpose


Hassan Uz Zaman Shamol
12h
 ·
শুনেন। স্টেটমেন্ট অফ পারপাজ লেখার কোন নিয়ম সেরকম নাই, কিন্তু এর মধ্যে একটা জিনিস অবশ্যই রাখবেন। রাখবেন মানে বোধহয় রাখতেই হবে। এটা কম্প্রোমাইজ করার মত না।

সেটা হচ্ছে আপনার গবেষণার গল্প। "গল্প" কথাটা এইখানে গুরুত্বপূর্ণ।

অনেকে দেখি শুধু কোন প্রজেক্ট কোথায় করসেন, স্রেফ তার নাম উল্লেখ করে বসে থাকেন।

"আমি অক্সফোর্ড বিশ্ববিদ্যালয়ের (প্রাচ্য শাখা) প্রোফেসর হিরো আলমের ল্যাবে বুড়িগঙ্গার পানিতে রসুনের ঘনত্ব শীর্ষক একটা প্রোজেক্ট করেছি, এবং এটা বাংলাদেশ বুড়িগঙ্গা স্টাডিজ জার্নালে প্রকাশিত হয়েছে"—এইটা বলা যথেষ্ট না।

কারণ এইটা আপনার গবেষণার গল্প না, এইটা নাম-পরিচয়।

গবেষণার নাম-পরিচয় তো আপনার সিভিতেই থাকবে।

সিভি আর স্টেটমেন্ট অফ পারপাজের মধ্যে একটা সম্পূরক বা কমপ্লেমেন্টারি সম্পর্ক আছে, যেটা নিয়ে চিন্তা করা উচিত। সিভি হচ্ছে ফ্যাক্টস অ্যান্ড ফিগারস, মাইলফলক, বুলেট পয়েন্ট—এক কথায় বলতে গেলে শক্ত ডেটা।

কিন্তু আপনার গবেষণার অভিজ্ঞতা তো শুধু এরকম কয়েকটা বুলেট পয়েন্টে আবদ্ধ করা সম্ভব না। প্রত্যেক গবেষণার তো একটা গল্প থাকে।

এত কিছু থাকতে এই বিষয়েই যে গবেষণা করবেন, সেই সিদ্ধান্ত কীভাবে নেওয়া হইল? সিদ্ধান্ত বাস্তবায়নের জন্য কোন রাস্তায় আগাবেন, কোন প্রোটোকল অনুসরণ করবেন, কীভাবে বুঝলেন? তারপর ফাইন্ডিংস কী পেলেন? এর তাৎপর্য কী? এই অভিজ্ঞতা আপনার নিজের চিন্তাকে কীভাবে প্রভাবিত করসে? এগুলা জানার এবং লেখার মাধ্যমে প্রকাশ পায় আপনি নিজের গবেষণা কীরকম বুঝে করসেন, কতটুকু ঔন করেন। এগুলা গবেষক হিসেবে আপনার চিন্তাপ্রক্রিয়ার প্রতিফলন।

এই রচনা তো সিভিতে লেখা সম্ভব না। সেটার জায়গাই স্টেটমেন্ট অফ পারপাজ।

কিন্তু এই গবেষণার গল্প কিছুতেই চার-পাঁচ লাইনের বেশি টানবেন না।

স্টেটমেন্ট অফ পারপাজ ল্যাব নোটবুক না। এখানে আপনার গবেষণার বিস্তারিত ফিরিস্তি দেওয়ার দরকার নাই।

যেমন, এক লাইনে গবেষণার মোটিভেশন—অনেকদিন ধরেই গুজব শোনা যাচ্ছিল, বাংলাদেশের পানি-বাতাসে রসুনের কোয়া ভাসে, যেটা কিনা জনস্বাস্থ্যের জন্য হুমকিস্বরূপ।

এক লাইনে হাইপোথিসিস—আমরা চিন্তা করলাম, যদি কোথাও এই সমস্যা আদৌ থেকে থাকে, তাহলে সেটা নিশ্চয়ই শহরের সবচেয়ে দূষিত নদীতেই পাওয়া যাবে।

এক-দুই লাইনে ডিজাইন আর ফাইন্ডিংস—ব্যাপারটা ঘাঁটায় জন্য আমরা পানির নমুনা সংগ্রহ করে মেটারসুনোমিক্স করে দেখলাম, কন্ট্রোলের তুলনায় রসুনের পরিমাণ হেরফের হচ্ছে কিনা, এবং খেয়াল করলাম আসলেই রসুনের পরিমাণ বিপজ্জনক মাত্রায় বেশি।

এক-দুই লাইনে তাৎপর্য বা সিগনিফিকেন্স—এর প্রেক্ষিতে সন্দেহ হয়, বাংলাদেশসহ অন্যান্য গ্রীষ্মমণ্ডলীয় দেশের জন্য পানিতে রসুন যথেষ্ট আন্ডাররেটেড একটা সমস্যা এবং এটা নিয়ে আরও গবেষণা হওয়া উচিত।

এরপর যদি এর প্রেক্ষিতে আপনার ব্যক্তিগত অভিজ্ঞতা হিসেবে কিছু বলার থাকে, যেমন কী ধরণের চ্যালেঞ্জ ফেইস করসেন, প্রোটোকল ডেভেলপমেন্টের ক্ষেত্রে কতটা স্বাধীনভাবে চিন্তা করতে হইসে, আপনার উচ্চশিক্ষার সাথে এই অভিজ্ঞতার লিঙ্ক কতটা, বিজ্ঞান গবেষণায় এটা কতটুকু মোটিভেশন জন্ম দিসে—সংক্ষেপে উল্লেখ করতে পারেন। এগুলা বলতেই হবে তা না, কিন্তু সচরাচর মানুষ করে।

(রসুনের ছবি দৃষ্টি আকর্ষণের জন্য)
